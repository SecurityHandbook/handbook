Problematika počítačové bezpečnosti je v dnešní době velmi důležitou, byť stále podceňovanou, záležitostí – pravděpodobně kvůli nedostatečné osvětě a kladení nízkého důrazu na problematiku. Běžní uživatelé většinou nechápou, proč by se tímto tématem měli zabývat. **Bezpečnost** je všudypřítomný faktor lidského života. Většina ji ovšem vnímá pouze v jedné rovině – fyzické bezpečnosti. Člověk neleze po skalách nezajištěný, jelikož si plně uvědomuje případné fatální následky. Co již nevidí a neuvědomuje si, je fakt, že zanedbaná počítačová bezpečnost pro něj může mít obdobně fatální následky.

Naše společnost již dnes do velké míry závisí na počítačových systémech a chytrých zařízeních, jejich vliv do budoucna bude pouze stoupat. Čističky vod, chytrá auta, chytré lednice, zabezpečení objektů, vojenské objekty, správa financí, osobní komunikace a údaje,&#8230; V případě napadení čističky vod může útočník efektivně otrávit celé město. V případě napadení chytrého vozu mohou být následky pro cestující fatální. Ovšem i při napadení osobního zařízení, extrakce a případné zveřejnění nalezených intimních dat (včetně fotek) mohou být následky velmi závažné. Z výše uvedených důvodů je proto důležité, **aby každý přijal počítačovou bezpečnost jako faktor svého každodenního života** a na pomyslné škále ji postavil na úroveň své fyzické bezpečnosti.

Žádné zařízení nikdy nemůže být 100% bezpečné, v procesu jeho zabezpečení figuruje příliš mnoho proměnných faktorů (fyzické zabezpečení, HW, SW, uživatelský komfort,&#8230;). Bezpečnost je vždy o kompromisu. V sekcích tohoto FAQ se pokusíme dosáhnout co nejefektivnějšího zabezpečení za co nejnižší ztráty uživatelského komfortu.
