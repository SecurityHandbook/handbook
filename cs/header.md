Problematika počítačová bezpečnost je v dnešní době velmi důležitou záležitostí, stále je ovšem často podceňovaná, jelikož není ve společnosti dostatečně probírána. Běžní uživatelé i proto nechápou, proč by se tímto tématem měli zabývat. Tato situace bohužel zatím ani nemá prostor ke zlepšení, například výuka počítačové bezpečnosti na základních/středních školách je tristní a naprosto nedostačující.

**Bezpečnost** je všudypřítomný faktor našeho života. Aktuálně ovšem pouze v jedné rovině &ndash; fyzické bezpečnosti. Člověk neleze po skalách nezajištěný, jelikož si plně uvědomuje případné fatální následky. Co si již ovšem uvědomuje méně, je fakt, že zanedbaná počítačová bezpečnost může mít stejně fatální následky.

Naše společnost již dnes do velké míry spoléhá na chytrá zařízení a vše nasvědčuje tomu, že tato tendence bude pouze stoupat. Čističky vod, chytrá auta, chytré lednice, zabezpečení objektů, vojenské objekty, správa financí, osobní komunikace a údaje,&#8230; Pokud se někdo nabourá do čističky vod, může efektivně otrávit celé město. Pokud se někdo nabourá do chytrého vozu a přiměje jej sjet z útesu, následky můžou být pro cestující fatální. Ovšem i pokud se někdo nabourá do osobního zařízení libovolné osoby a zveřejní všechna nalezená intimní data (včetně fotek), následky můžou být fatální. Ze zmíněných důvodů je proto důležité, aby lidé přijali počítačovou bezpečnost jako faktor jejich každodenního života a postavili ji na úroveň své fyzické bezpečnosti.

Žádné zařízení nikdy nemůže být 100% bezpečné, jelikož v jeho zabezpečení figuruje příliš mnoho faktorů (fyzické zabezpečení, HW, SW, uživatelský komfort). Bezpečnost je vždy o kompromisu. V FAQ se pokusíme dosáhnout co nejvyššího zabezpečení s co nejnižší ztrátou uživatelského komfortu.

Jednotlivé sekce FAQ jsou pravidelně aktualizovány jedenkrát za půl roku. Aktualizace se občas může opozdit &ndash; mějte prosím na vědomí, že FAQ je volnočasová činnost &ndash; a nemusí nutně přinést viditelné změny ve všech kapitolách.
